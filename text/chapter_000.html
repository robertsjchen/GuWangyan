<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="zh-cn">
  <head>
    <title>姑妄言　卷首　秦淮舊蹟　瞽女遺踪</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="../stylesheet.css"/>
<link rel="stylesheet" type="text/css" href="../page_styles.css"/>
</head>
<body class="calibre">

<div class="calibre1">
<h2 class="calibre4">卷首　<br/>秦淮舊蹟　瞽女遺踪</h2>

<p class="ling_ping">鈍翁曰：</p>

<p class="ling_ping">開首一段，原是敘瞽妓出處，別無深意。然將江寧歷來始末及城中諸景，寫得清清白白。曾遊過者一閱，如在目前，固一快事。即未至者，亦可想其風景，不勝神往。</p>

<p class="ling_ping">永樂之設官妓，萬世仁人君子，為之腐齒痛心。先說是建十六樓，直是盛朝富麗，忽夾以「此係永樂皇帝造為漁利之所」一語，復感歎十六樓一作，把許多綺言一筆抹殺。真皮裏陽秋，不覺令人失笑。</p>

<p class="ling_ping">內中說癡頑公子富家郎效用加納等語，並非罵此等人是如此，正欲警此輩人不可如此也。一片婆心，看書者勿錯會其意。</p>

<br/>

<p>三韓曹去晶遊戲</p>

<p class="shi" span style="margin-right: -2.5em;"><small><b>　　　　　　　編為知者道<br/>　　　　　　　不共俗人看。</b></small></p>

<br/>

<h3>引文　秦淮舊蹟　瞽女遺蹤</h3>

<p>詩曰：</p>

<p class="shi">阿房宮裏稱佳麗，誰識秦淮豔六朝？</p>

<p class="shi">風嫋綠楊穿畫鷁，月明紅粉步虹橋。</p>

<p class="shi">滄浪夜夜聞鼉鼓，臺榭年年吹洞簫。</p>

<p class="shi">最是八行書未盡，渡頭又見酒旗招。</p>

<p>這一首詩是贊秦淮之作，你道這秦淮在何地方，乃金城中一條內河。這金陵係江南之地，春秋屬吳，戰國屬越，後屬於楚，因楚威王埋金於此以鎮之，故謂之金陵。嬴政改為秣陵，孫權更為建業，西晉曰建康，東晉曰丹陽，隋曰蔣州，唐曰昇州，宋仍建康府，元時稱集慶路，至明太祖建都於此，改為應天，今之江寧府是也。秦始皇時，太史奏金陵有天子氣，那時他方自稱為始皇帝，滿心以為天下是他嬴家一己之物，欲傳之子孫於萬萬世。聽得這話，猶恐幾千萬年後或生聖人，奪了他家天下，遂忙忙發駕南巡，欲將龍脈掘斷，以泄王氣。自東至西濬成一河，城分兩半，引淮水灌之，因係始皇所開，故名曰秦淮，俗有兩句道得好：</p>

<p class="shi">世無百歲人，枉做千年調。</p>

<p>就是他了。<span class="pang_zhu">寫盡愚人之愚。千百年後之王氣不曾泄去，反把自己的王氣泄盡，一傳而絕。照遠不照近，千古同然。</span>這秦淮東有三十三洞，但通江源，而人不能出入；<span class="pang_zhu">在通濟門之南，東門也。</span>西有一十八洞，設立水關，可行舟楫。<span class="pang_zhu">在水西門之南也。</span>諺云：三十三天無人走，十八地獄有人行，此之謂也。起初不過是條河而已，直至吳、宋、晉、齊、梁、陳六朝，皆都於此。方纔富盛，到明洪武建都之後，將城改築外城，袤延一百二十里，門有十八，<span class="pang_zhu">有瑤芳、土橋、鳳臺、安德等名。</span>內城周六十里，門有十三，<span class="pang_zhu">有聚寶、三山、石城、定淮、清涼、通濟、儀鳳、仙鶴、麒麟、金川、太平、得勝、洪武等名。</span>東則龍蟠，西則虎踞，建皇城宮室於其北，復將此河自南至北，開至雞鳴山下而止。雞鳴山之左，乃古之鐘山，形如覆舟，又名覆舟山，因蔣子文追賊至此山下被殺，孫權於此立廟祀之，故又名蔣山。山側有臺城舊基，建章宮、含章殿遺址。<span class="pang_zhu">此即壽陽公主人曰梅花落額山處也。</span>陳後主辱井，山後即玄武湖，山之巔，右有梁武帝所創之雞鳴寺。此寺乃寶誌公監造，地址不過數畝，內中週廻曲折，深邃若大刹焉。至今有誌公遺像，漆裹裝金，造塔如室以供之，其左則明太祖所建之觀星臺，山之下，東則太學，西則帝王廟。功臣廟、蔣廟、高廟、<span class="pang_zhu">合城機匠祀之，廟中有泉極佳。</span>城隍廟、關帝廟等十廟，金碧輝煌。至於兩河岸上，有泮宮，「泮宮」二字乃宋朱熹所書。天下文廟之內皆為明倫堂，獨此名明德堂，乃宋文天祥所書。文廟之側即貢院焉，又有黃公祠、桃葉渡、邀笛步、十景牆。橋側有青溪、<span class="pang_zhu">今呼內橋。</span>淮清、文德、武定、<span class="pang_zhu">靖難時，黃觀夫人有詩云：不忍將身配象奴，手持麥飯祭亡夫。今朝武定橋頭死，一劍清風滿帝都。即此處也。</span>利涉、<span class="pang_zhu">乃木橋也。自來相傳此橋映蘇州風水，宜木不宜石。至今蘇人年年來修，亦一古跡也。</span>大中、上浮、下浮<span class="pang_zhu">二橋乃船搭浮橋也。</span>、珍珠、蓮花、陡門、四象、笪橋等名，如飛虹橫跨河上，將一條秦淮妝點得十分富麗，十餘里樓臺夾岸，千百處樹木參差，畫舫飄遊。從朝至暮，笙歌繚繞，以夜繼日，天下相傳為名勝之地，繁華之邦。</p>

<p>凡過往紳衿商賈僕隸，無不買舟遊賞，本處富貴的人不消說，雖貧窮屠販，亦典衣棄物，必常常遊鑒，倘有一人不至，眾口咸稱俗物，因此遊人如蟻，往來絡繹。故那兩岸河房多居美妓；或隱約於珠簾之內，或徘徊於花柳之間；或品洞簫，或歌新詞；或倚雕欄而獻媚；或逞妙技以勾魂；或斜溜秋波；或嫣然獨笑，引得這些遊人浪子，無不魂迷色陣，骨醉神飛，日夜如狂，四時不息。這一段便是秦淮的佳話。</p>

<p>後來明太祖升遐，太孫繼立，燕王朱棣為惡禿姚廣孝所蠱惑。自北平起兵篡奪了建文天下，<span class="pang_zhu">敍事中已把二人罪案伏下，妙。</span>改元永樂，恨靖難諸公不肯臣附，遂大殺忠良，男子老幼盡戳，妻女大小悉充官妓，於城裏城外建造：重譯、石城、鶴鳴、醉仙、樂民、集賢、輕煙、淡粉、梅妍、柳翠、鼓腹、謳歌、南市、北市、清涼、來賓共十六樓，以分貯之，設教坊司掌管，隸於太常樂籍。<span class="pang_zhu">教坊司紗帽角帶，圓領白菜補子，有衙署，有公座、硃筆、吏役、刑仗、籤筒之類，儼然一官，但遇客不敢拱揖耳。</span>終歲斂一年之利，交於宮中金花庫，為后妃脂粉之資，<span class="pang_zhu">醜極，以胯下得來之物，為后妃面飾，可笑。</span>美其名曰金花銀兩。這十六樓乃永樂皇帝造為漁利之所，<span class="pang_zhu">永樂於地下若有知，亦當愧殺。但不知可悔此一著錯否。</span>與他處娼樓妓館自是不同，真個是雕樑畫棟，玉宇瓊樓，簷飛走獸。窗斲菱花，一到晚來，紗燈照耀，玉燭輝煌，火光熒熒，如同白晝。淺斟低唱，妙舞嬌歌，觥籌縱橫，絲竹迭奏，朝夕爽心，日夜聒耳。至於其中美妓，則不可勝數，真古今第一盛跡，即也是亙古新創第一奇政也。<span class="pang_zhu">奇則奇矣，虐亦虐也。</span>曾有一詩感歎這十六樓道：</p>

<p class="shi">南北繁華十六樓，<span class="pang_zhu">語褒而意貶。</span>管弦吹動一江愁。<span class="pang_zhu">勝於罵。</span><br/>勸懲自有先王法，罪辱何須及女流。<br/>陌巷花連秦苑曉，歌臺鶯囀漢宮秋。<br/>當年只為通商賈，不解而今有妓囚。</p>

<p>看了此詩，便知那時光景了，<span class="pang_zhu">此句內中，讚美也有，唾駡也有。</span>直到了嘉靖年間，此風稍息。然又生出一種瞎妓來，說起來尤為可笑，<span class="pang_zhu">瞎妓來因。</span>你道一個女人生在世上，五官俱足，猶有醜陋不足觀者，況少了一對眼睛，可還看得？至於妓者，全要在秋波寄意，眼角傳情，若緊閉雙眸，有何趣味？相傳昔人有愛一眇娼者，寵癖異常，娶之而歸，人皆笑之，以為異事。彼云：予自得斯人，視天下婦人無不多一目者，<span class="pang_zhu">秦少遊有《眇娼傳》。</span>此不過一人之癡情耳，與嗜痂者何異？但一女子至於雙目皆瞽，猶可相親者乎？你道這些人為何作興到他，<span class="pang_zhu">聖人云：見瞽者變。與孟夫子惻隱之心同意也。然若輩烏足語此。</span>因內中有個緣故。</p>

<p>那時十六樓的風景雖不能如初，又興出一個勝地來，名曰舊院，人稱之曰曲中院，門前對武定橋，後門在鈔庫街，<span class="pang_zhu">明太祖造鈔之所。</span>妓家鱗次比屋而居。室宇精潔，花木蕭疏，畫檻雕欄，綺窗絲幃，恍若仙居，迥非塵境，院中盆景盡異卉奇葩，房內擺設皆古瓶舊鼎，字畫悉唐晉宋元，器皿俱官哥汝定。焚香必鳳餅龍涎，烹茶定龍團雀舌，池中金鱗耀目，架上翠羽傳言。雖一拳太湖石，必透瘦可觀，即數朵枝上花，亦鮮妍可愛，各各爭妍獻媚，家家鬥勝誇奇。有客到門，則銅鐶半啟，珠箔低垂，陞階則猧兒吠客，鸚哥喚茶；登堂則假母肅迎，分賓抗禮。進軒則丫環豔妝，捧娘而出；坐久則水陸並至，絲竹競呈。定情則目挑心招，綢繆宛轉；入夜則擫笛搊箏，梨園搬演，聲徹雲霄，喧填達旦。到了夏月炎天，有一番佳致，卯飲淫淫，蘭湯灩灩，薰風徐來，衣香一室。至日亭午，裙屐少年，油頭半臂，提籃挈木榼，高聲唱賣逼汗草、孩兒菊、茉莉花，嬌婢捲簾，攤錢爭買，捉腕捺胸，紛紛笑謔。頃之，烏雲堆雪，竟體芬香，請想在這去處行動的人，以千金買笑，白鏹纏頭，可是窮人做得來的。自然都是膏梁公子，富室嬌兒，或是效用的先生，或是加納的闊老。且這幾種人，不但使幾個憨錢，且要假裝一個名士，必定要嫖名妓，宿美娼。好使人羡慕他道：某名妓是公子的令翠，某美姬是財主的相知，他倒也不圖甚麼風流實事，只要博一個識貨的虛名而已。<span class="pang_zhu">說盡狂奴心事。</span></p>

<p>要知這名妓二字也不是容易加的，必定才貌驚人，技藝壓眾，眾口稱揚，逢人說項，這纔算得一個名妓。他無奈墮落煙花，身居下賤，那果然名稱其實的，未免自負，眼空一世，必須美如衛璧人，才過曹八斗的人品，纔得他心悅誠服，可是幾個臭銅錢輕輕動得他的？<span class="pang_zhu">明末有名妓曰劉元，佻達輕盈，目睛閃閃，注射四筵。有一過江名士與之同寢，元回身向裏，不與之接。其人拍其肩曰：「汝不知我為名士耶？」元回頭曰：「名士是何物？值幾文錢一個？」相傳以為笑。彼輩視名士猶如此，而況於此類乎？</span>你想，就是一個醜陋的妓女，也未嘗不思量接一個美貌男兒，<span class="pang_zhu">說透人心。</span>況既是名娃，豈肯與酒囊飯袋衣架肉桶為伍？且這種做癡頑公子的，拿著老子魚肉兵民幾個錢，仗著乃尊爵位勳赫一番勢，一段驕傲之氣。雖長親父執，財勢稍次，尚不屑以正眼視之，何況將錢挾妓，不效《占花魁傳奇》中万俟公子身分者，能有幾人？</p>

<p>至於富家郎，他祖父的財主可是輕易得來的？陽貨云為富不仁。這是財主們生前的官銜，死後的諡號，都是他刻薄窮人，心機盤算，日掙一日，積少成多。你想這種錢與強盜劫人相去幾許，可能保得常久受用？自然要生出不肖子孫，替他花費。這起孽障，身上穿幾件虼蚤皮，<span class="pang_zhu">虼蚤皮，所謂輕佻之意耳。</span>腹中無一點文墨氣，糟包著一個肥臉，<span class="pang_zhu">唐歐陽詢謂長孫無忌云：「只因心混混，所以面團團。」可做此註解。</span>高腆著一枚屎肚，<span class="pang_zhu">此則不獨富家兒。</span>腰中仗幾個臭銅錢，眼內無一個大丁字，談吐時俗惡之氣沖人，舉動時驕傲之態可掬。<span class="pang_zhu">不但是此輩一幅行樂圖，而且是一篇揣骨相。</span>勿論賢愚，稍有識者，未嘗不為之噴飯，未嘗不為之嘆惜，當時人稱他們為麒麟楦，一絲不謬。</p>

<p>何為麒麟楦？人有假裝麒麟者，製一麒麟形狀披於蹇驢之上。望之儼如麒麟也，既至脫去假飾，仍龐然一蠢驢而已。這些人以皮相之，相貌癡肥，衣冠齊楚，居然人也，窺其底裏，獸焉何別？請想這種人，可是那名妓眼中所有的？<span class="pang_zhu">了卻許多富家郎。</span>再者，這些效用的先生，加納闊老，自然都是有錢人做的，他弄了一頂臭烏紗，<span class="pang_zhu">自然是銅腥臭。</span>不自己回想，我一資郎耳，滿身銅臭，<span class="pang_zhu">頭既臭矣，滿身自不能免。</span>混濁衣冠，貽羞當世，縮頸藏頭，猶恐人知不雅，孰意毫無忌憚，意氣洋洋，以為尚書宰相，是他分內之物，<span class="pang_zhu">罵盡小人，如見其肺肝然。</span>傲然自得，恬不知恥，終日鮮衣駑馬，俊僕豪奴。晝則橫行里巷，欺凌鄉黨，夜則投入煙花，美酒羊羔。要知道這原也怪他不得。你想他囊中有鈔，腹內無書，既不知四書五經、八索九丘為何物，又不解孝悌忠信禮義廉恥是何話，終日無聊，不教他嫖賭，卻做何事？</p>

<p>但可憐有一種不第的窮儒，三年燈火，十載寒窗，不能奮飛，終身困鈍。真是控天無路，告訴無門，言之令人酸鼻。還有無限抱經濟之才者，埋沒於草莽之中，懷韜鈴之略者，棲身於畎畝之內的，真令英雄氣短，<span class="pang_zhu">千古同聲一哭。</span>真所謂：</p>

<p class="shi">時來頑鐵生輝，運去黃金失色。</p>

<p>就是此了，可笑這些沒字碑，自幼不受先生的氣。<span class="pang_zhu">一樂。</span>大來不受宗師的氣，<span class="pang_zhu">二樂。</span>仗祖父遺留的些寶鈔，<span class="pang_zhu">三樂。</span>托自己生來的些頑福，<span class="pang_zhu">四樂。有此四樂，纔好配後之四妙。</span>公然做起甚官來，稱起老爺來，<span class="pang_zhu">此不足怪，江南之和尚道士，遼東之醫生，無一不稱老爺者。</span>相與起當道來，扛抬起大轎來，長班跟隨起來，篾片奉承起來，紗其帽而圓其領，腰其帶而補其花，冬烘頭腦，雖皇帝在上，亦不知其比己尚尊。此身如在雲霧中，捉摸不定，雖欲不自大，其可得乎？這等人，人人見之欲嘔，個個聞之齒冷，況那嬌嬌滴滴的名妓，身邊可容得如此惡俗之物？<span class="pang_zhu">了卻許多加納效用的先生闊老。</span></p>

<p>因這幾種人在妓館往來甚密，惹得那些名妓都厭惡起來，雖不敢明明拒絕，恐其使勢也。有在言語中譏誚他的，也有作詩文嘲笑他的，也有假歌詞代罵的，也有在背後指搠的。久而久之，轟傳里巷，人皆以為美談，這些簇新時興的老爺，<span class="pang_zhu">「簇新時興」四字，加得刻毒之甚。</span>既不能博一個虛文，反添了一篇醜贊。弄得認真不得，認假不得，<span class="pang_zhu">苦極。</span>欲留戀而自覺無顏，欲嗜惡而又無指實。因此不約而同，再不敢輕遊妓館。<span class="pang_zhu">更苦。</span></p>

<p>但這些人是浪蕩慣了的，如無韁野馬，縱轡狂驢，身子如何拘束得住？無可奈何，不得已而思其次。千籌萬算，在妓女中想起一種瞎妓來，<span class="pang_zhu">他想頭也甚妙，真妙想。</span>去嫖這瞎妓，他卻有許多燥脾處，緊閉雙睛，不能辨我之好醜，無從褒貶，一也。<span class="pang_zhu">一妙。</span>瞎女中百無一人能通文墨者，任其一肚臭糞，滿口胡柴，只是贊好，二也。<span class="pang_zhu">二妙。</span>日間一度風流，百文定價，每夜通宵行樂，額例四星，價錢又廉，纏頭省費，三也。<span class="pang_zhu">三妙。</span>彼瞎婆向日所接，不過屠戶販子、僕皂輿人，彈琵琶唱野詞，侑燒酒臥破蓆而已。今忽有顯者大老光臨，猶如天降，公然日間陪著肆筵設席起來，夜裏睡著錦衾繡帳起來，出自意外。聽其驕矜使氣，只是一味趨承，何等爽心湊趣，豈不樂哉？四也。<span class="pang_zhu">四妙。</span></p>

<p>為有此四種妙處，向日為名妓所輕薄厭惡者，今日皆趨移於瞎子矣。且這種瞎妓，他當日未得際之時，為人所賤棄，成年屢月，那陰戶尚不能開市大吉，<span class="pang_zhu">笑倒。</span>間或有臁瘡乞丐，禿頂游僧，要來點綴點綴，只圖幾文為餬口之計也，一概笑納不辭。今日所遇俱皆肥馬輕裘之客，真如登天界，奉承之不暇，雖受鞭笞之辱，猶覺其榮，又曷敢少有所忤乎？所以這些闊老更加親愛，視之如掌上之珍，惜之猶心頭之肉。</p>

<p>尚有一等可笑的人，他向日原也不屑頑瞎子的，今日見這些老爺們皆如此鄭重，視同尤物，彼不知他之苦衷，但垂涎羡慕。道：「今日之富翁大老，皆以瞎妓為命，我何人斯，豈可不一為領略耶？」視之猶如至寶，得共席一飲，欣然如赴瑤池之宴矣；得聽一曲，樂哉如聆鈞天之樂矣；得贈一物，如漢皋之解佩矣；得共一寢，如高唐之入夢矣。尊榮得這些瞽妓，不啻巫山神女，洛浦仙妃，皆踴躍視之，趨蹌恐後，悉尊稱之曰姑娘，甚而竟有跪之拜之，稱親娘者，因此瞎姑之名重於一時。而名妓之門，反可羅雀矣。雖係俗人之眼內無珠，然亦巫下之風俗如此矣。雖然，亦不可執一而論，竟有才貌雙全，恩情畢至的，但千萬中僅見之一人耳。</p>

<p>你道我為何敘此一段？因當時有一個瞎妓兩世姻緣的公案，欲續在後文，故引此以見瞎妓之來蹤，不致突然，使觀者詫異耳。請閱下回，便知端的。</p>

</div>
</body></html>
