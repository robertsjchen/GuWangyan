<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="zh-cn">
  <head>
    <title>姑妄言　序</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="../stylesheet.css"/>
<link rel="stylesheet" type="text/css" href="../page_styles.css"/>
</head>
<body class="calibre">

<div class="calibre1">
<h2 class="calibre4">姑妄言　序</h2>

<h3>自序</h3>

<p>夫余之此書，不名曰「真」而名曰「妄」者，何哉？以余視之，今之衣冠中人妄，富貴中人妄，勢利中人妄，豪華中人妄，雖一舉一動之間而未嘗不妄，何也？以余之醒視彼之昏故耳。至於他人，聞余一言曰妄，見余一事曰妄；余飲酒而人曰妄，余讀書而人亦曰妄，何也？以彼之富視余之貧故耳。我既以人為妄，而人又以我為妄。蓋宇宙之內，彼此無不可以為妄。嗚呼！況余之是書，孰不以為妄耶？故不得不名之妄言也。然妄乎不妄乎，知心者鑑之耳。</p>

<p class="right"><span class="content_kt">時雍正庚戌中元之次日<br/>三韓曹去晶編於獨醒園</span></p>

<br/>
<h3>自評</h3>
<p class="shi" span style="margin-right: -4.0em;"><small><b>　　　旣欲看是書，<br/>　　　請先閱此評。</b></small></p>

<br/>
<p>余著是書，豈敢有意罵人？無非一片菩提心，勸人向善耳。內中善惡貞淫，各有報應。句雖鄙俚，然隱微曲折，其細如髮，始終照應，絲毫不爽。明眼諸公見之，一目自能了然，可不負余一片苦心。其次者，但觀其皮毛，若曰不過是一篇大勸世文耳，此猶可言也。倘遇略識數字，以看鼓詞之才學眼力看之，但曰好村好村，此乃諸公為腹所負自村耳，非關余書之村也。求其不看為幸。何故？諸公自恐其汙目，余更恐其汙書。</p>

<p class="right"><span class="content_kt">書於獨醒園</span></p>

<br/>
<h3>林鈍翁總評</h3>


<p class="ling_ping">予與曹子去晶，雖曰異姓，實同一體。自襁褓至壯迄老，如影之隨形，無呼吸之間相離。生則同生，死則同死之友也。曹子偶以所著之《姑妄言》示予，予初閱之，見其中多雜以淫穢之事，不勝駭異。曰：曹子生平性與予同，愚而且鹵，直而且方，不合時宜之蠢物也。何得作此不經之語，深疑之必有所謂。復細閱之，乃悟其以淫為報應，具一片婆心，借種種諸事以說法耳。</p>

<p class="ling_ping">何以見之？黃金色以蠢然之富翁，好色輕生，而再世得為才貌雙全之鍾情，復獲高第，而更得美麗之錢貴為妻者，何故？以其自供生平一惡並無，諸善皆積，而神判中亦云心實善良，以其一善能解百惡之所致耳。後又因其為多情種子，見色不迷，度量寬宏，謙謙自下。神復庇其發甲為官，及其居官清正，為國愛民，歸時兩袖清風，而宦實以報德之故，酬以萬金之產。焉知非冥冥之中陰注陽受者乎？此豈非警人當富而好善之婆心耶？白氏以銀錢擇婿，幾墮畜道。因其有感情報德之微，初罰之為瞽為娼，後方得為良婦，其旨深矣。再世為瞽目之錢貴，一遇鍾情，即矢貞不二嫁，後即置為小星，後得雙目重明，受封生子。此豈非警人擇婿不當以財，而持身無淫妒之婆心耶？</p>

<p class="ling_ping">後三生者因係讀書之人，亦好色輕生，故罪黃金色一等，再生為宦賈童，愚醜癡頑以報之。念其苦學之勤，使皆生於豪富，神恩厚矣。孰不知彼等無惡不作，恃富橫行，猶寬之，未罹惡報。但使之受其淫毒妻子之凌虐而已。</p>

<p class="ling_ping">若以宦蕚之惡，賈文物之假，童自大之臭，尚不使其妻子淫於人者，因宦蕚賈童未曾淫人之妻女，故此妻不淫人。只不過癡頑凶暴，尚猶可恕，特存一點惻隱之心，留一自新之路與彼等耳。後能幡然自改，皆力行善事。宦蕚見色，能忍人所不能忍；賈童能輕財，捨人之所不能，更得神祐，不但保守家業善終，而且多福多壽多男子。仍暗化厥妻凶淫妒悍之心，使得同偕到老，豈非警人改故遷善，得獲良報之婆心耶？宦實為朝廷大臣，而依附逆璫為之假子。賈明以清高之翰苑，而有萬餘之產，焉知非主考時私弊之得？童山能以刻薄而致富，宜乎生子若是，幾墜家聲。後幸得而守其家業者，雖三子能改過自新所致，或此三老又有隱微之善行，得挽回耳。此豈非警人貴者當盡忠於國，富者勿刻薄於人之婆心耶？</p>

<p class="ling_ping">侯富鐵三氏，前生皆為男子，因罪孽深重，致墮畜道，罪限受滿，始得為奇醜淫惡之婦人。此豈非警人勿造罪墮落之婆心耶？但此三氏之父，何不幸而生此三女，得無亦有失德耶？然其女尚無淫人之醜行，只其形狀醜惡，生性淫妒，乃厥夫刑於之化所致，況後盡化為賢婦，不足為父母累也。</p>

<p class="ling_ping">嬴陽以一梨園，仗妻子淫人而得千金之產，便妄自尊大，且誘人賭博內中，坑陷人家子弟不少。而使其愛女受報若此，此豈非警人忽恃財自妄，誘人局賭之婆心耶？了緣盜而獲命，幸矣。而又加之以淫毒，獄卒已屬凶徒，而又淫騙犯婦。龍颺淫人之女，又負情以揚其醜聲，故皆不得其死。此豈非警人兇險好淫之婆心耶？鍾趨擁婦棄姪，嫌貧棄婿，自後家產即為不肖之子傾蕩。且隕命絕嗣。此豈非警人勿疏棄貧窮骨肉之婆心耶？鍾悛忘親棄弟，吞產離鄉，只落得骨殖棄於中流，妻嫁子奴，若非賢弟，幾斬其祀。此豈非警人勿薄棄手足之婆心耶？</p>

<p class="ling_ping">戴遷以好賭之故，傾家蕩產，至棄女為人之婢。此豈非警人勿貪賭之婆心耶？鐵化好賭貪嫖，日夜飄蕩，致使妻子與狗為伍，而後有外遇，竟非人類。此豈非警人勿晝夜貪於嫖賭之婆心耶？鄔合雖係諂脅小人，而不助人為虐，後亦得重酬，使其嬴氏有此一番淫行者，因其已係廢人而誤少年女子，隱寓老翁蓄少婦之輩，豈非警人當自量，不可誤少艾婦女之婆心耶？</p>

<p class="ling_ping">莫氏覓媳而誤於媒，鄔合娶妻而誤於媒，鐵氏賣婢幾坑於媒，此豈非警人勿為狡媒所誤之婆心耶？梅生能親厚貧窮之友，初獲豔妻，後得千金之報。鮑信之只以本分和氣四字獲利，而後得功名。含香以多情之故，而得良善之夫。嬴氏初雖淫蕩，而後能改過，竟得夫婦偕老而有子。豈非警人當做好人行好事之婆心耶？</p>

<p class="ling_ping">竹思寬幼而不孝，己身已好賭，而反誘人以賭，既誘人以嫖，而又私人之妻，娶老鴇為之婦，買龍陽為之子，納妓婢為之媳，已純乎其龜矣。此等一分人家，尚可言哉！誠所謂之忘八，卑卑不足數者矣。此非警人當上進，勿蹈下流之婆心耶？鍾悛因一文之故，破產而喪命，此豈非警人生意中勿見小苛刻之婆心耶？</p>

<p class="ling_ping">以上諸人，係書中要緊節目，故為提出，如馬士英阮大鋮奸貪誤國，牛質、易於仁好色貪淫，遊混公、卜通誤人子弟，屠四、人屠戶局賭坑人，皆有惡報。其他種種，不可枚舉，明眼人一見而即知之，何必予之多喙？倘有一竅不通，有眼如盲之輩見之，強做解事語曰：此書一村淫之小說也，不但玷汙此書，豈不負曹子此一片婆心耶。予故不憚煩瑣，表而出之。有見之者，須細心思其報應處，學其改過處，而（勿）但注目觀其淫豔處也，故為之評。</p>

<p class="ling_ping"><span class="right">庚戌中元後一日 古營州 鈍翁 書</span></p>

</div>
</body></html>
